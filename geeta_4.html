<html>
	<head>
		<link rel="stylesheet" type="text/css" href="geeta.css" title="Style" charset="UTF-8">
		<title>గీతాసుధ - జ్ఞానయోగము</title>
	</head>
	<body>
		<div id="container" style="padding:20px;">
			<div class="chapter_heading post" style="color: #d2700f">
				<h3 style="font-size: 24">గీతాసుధ</h3><br><span style="font-size: 20">4-జ్ఞానయోగము<br>
				(ఆచార్య కొల్లూరు అవతారశర్మ)
			</div>
			<p>
				గీతాసౌధాన్నధిరోహించే యత్నంలో భాగంగా మొదటి మూడుమెట్లూ ఎక్కేశాం. తరువాతిదైన నాలుగోమేట్టీ జ్ఞానయోగం. జ్ఞానోదయానికి చిత్తనైర్మల్యమెంతైనా అవసరం. అందుకని మొదటి మూడధ్యాయాలలో పరమాత్మ చిత్తశుద్ధికి కావలసిన కర్మాచరణపద్ధతులను చక్కగా బోధించేడు. వాటిని మనమవగాహన చేసుకున్నాము కాబట్టియీ అధ్యాయంలోని బోధనందుకోవడానికర్హత సంపాదించుకున్నట్లే. అంటే, జ్ఞానయోగాన్నవగాహనచేసుకోవడానికి క్షేత్ర - భూమికనింతవరకు సిద్ధము చేసుకున్నామన్నమాట.
			</p>
			<p>
				మొదటి మూడధ్యాయాల్లో తాను ప్రధానంగా బోధించిన నిష్కామకర్మయోగరూపమైన ఆధ్యాత్మవిద్యయొక్క పరంపర లేదా అనుపూర్విని యుపదేశిస్తూ భగవానుడీయధ్యాయాన్ని ప్రారంభిస్తాడు. <br>ఇందులో 42 శ్లోకాలలో - 
				<table>
					<tr><td>(1-18)</td>
						<td>నిష్కామకర్మయోగపరంపర - తరువాత</td>
					</tr>
					<tr><td>(19-23)</td>
						<td>జ్ఞానియొక్క పవిత్రాచరణస్వభావము - ఆ తరువాత</td>
					</tr>
					<tr><td>(24-32)</td>
						<td>జ్ఞానయజ్ఞస్వరూపము, యితరయజ్ఞములకన్న దాని యాధిక్యనిరూపణము</td>
					</tr>
					<tr><td>(33-42)</td>
						<td>జ్ఞానమహిమ</td>
					</tr>
				</table>అనే విషయాలు వివరించబడినాయి.
			</p>
			<p>
				ఇలా యీయధ్యాయంలో జ్ఞానసంబంధమైన విచారణచేసే ప్రయత్నంలో భాగంగా - జ్ఞానతపస్సు, జ్ఞాననౌక, జ్ఞానఖడ్గము, జ్ఞానాగ్ని, జ్ఞానయజ్ఞము అనే రూపకాలు యథాప్రసక్తంగా నుదహరింపబడి, మొత్తంమీద నధ్యాత్మజ్ఞానయోగమహిమ దానియొక్క ఉపలబ్ధిని గుఱించిన విషయంప్రధానంగా ప్రస్తావింపబడిన కారణంగా <span class="sanskrit_quote">'ప్రాధాన్యేన వ్యపదేశా భవన్తి'</span> అనే వ్యవహారాన్ననుసరించి 'జ్ఞానయోగ' మని పేరుపెట్టబడినట్లు మనమూహించవచ్చు. ఇలా పెరునకిది జ్ఞానయోగమేయైనా ప్రతిపాద్యమైన జ్ఞానమునకు ఆలంబనము మరల నిష్కామకర్మప్రవృత్తియే. దానియొక్క సమ్యగవగాహనమే జ్ఞానము.అందుకే ముందుగా దాని పరంపరను ప్రబోధిస్తాడు పరమాత్మ. 
			</p>
			<p class="sub_heading">నిష్కామకర్మయోగపరంపర:</p>
			<p>
				అవగాహనచేత కర్మజ్ఞానంగా పరిణమిస్తుంది. అలా ఎందుకు పరిణమించాలి? చిత్తశుద్ధి ఏర్పడాలంటే కర్మజాతమంతా పరిపూర్ణంగా పవిత్రం కావలసిందే . అంటే, జ్ఞానం అవగాహనలోకి రావలసిందేనన్నమాట!<br>అందుకే -<span class="sanskrit_quote">న హి జ్ఞానేన సదృశం పవిత్రమిహ విద్యతే&nbsp;</span><span class="inline_geeta_quote">గీత(4/38)</span>&nbsp;జ్ఞానంకన్నా పవిత్రమైనదేదీ లేదీలోకంలోనంటాడు పరమాత్మ యీయధ్యాయంలోనే. అంతేకాదు, కర్మలన్నీ తుదకు జ్ఞానంలోనే పరిసమాప్తి కావలసిందేనంటాడాయన.<span class="sanskrit_quote">సర్వం కర్మాఖిలం పార్థ జ్ఞానే పరిసమాప్యతే &nbsp;</span><span class="inline_geeta_quote">గీత(4/33)</span>&nbsp; - అని. అందుకే యీజ్ఞానమును పరిపూర్ణంగా నిశ్శంశయంగా అవగాహనలోకి తెచ్చుకోవాలి.
			</p>
			<p>
				దీని పరంపర సృష్టిప్రారంభమునుండీ ఆనుస్యూతంగా వస్తున్నదనిన్నీ, యిదేదో తానర్జునుణ్ణి యుధ్దోన్ముఖుణ్ణి చేయడానికి కొత్తగా కల్పించి చెబుతున్నట్లు కనిపించకూడదు. అందుకని తత్త్వాన్ని ముందుగా మూడు శ్లోకాల్లో వివరిస్తాడిలా:<i><q>అర్జునా ! యీ నిష్ఠను నేను కల్పాదిలో జగదుద్ధారకాంక్షినై సూర్యునకుపదేశించేను. ఆయన తన కుమారుడైన వైవస్వతమనువుకు, అతడిక్ష్వాకునకు, ఆయన తన వంశీయులకు ఉపదేశించాడు. దీనివల్లెందరో రాజర్షులు తరిస్తూ వచ్చేరు. కల్పాంతములలో ఇలాంటి పరంపరలకు సాధారణంగా విచ్చిత్తి కలగుతూ యుంటుంది. అలాంటప్పుడల్లా నేనవ్యాజకరుణాపూర్ణుడను కనుక మరల మరల ఉపదేశిస్తూయుంటాను. ఇప్పుడీయుగంలో దీనిని మరల నీకుపదేశించవలసి వచ్చినది. నాయుపదేశంలేకుండా బ్రహ్మాదులైనా దీనినితెలుసుకొనలేరు. నీవు నా భక్తుడువు, శ్రద్ధాళువునైన స్నేహితుడవు కాబట్టి దీనిని నీకుపదేశిస్తున్నాను. - <span class="sanskrit_quote">'భక్తోసి మె సఖాచేతి ... యోగః ప్రోక్తః పురాతనః'</span></q></i>
			</p>
			<p>
				ముందే చెప్పుకున్నాం అర్జునుడు సగటు మనిషికి ప్రతినిథియని. ఆవిధంగానే ఆయన తన సంశయాన్ని ప్రకటిస్తాడిలా - <i><q>సృష్టికాదిలో నీవు సూర్యునికుపదేశించేనంటున్నావే! నీవూ నేనూ సమకాలికులం కదా! అదెలా పొసగుతుంది?</q></i>అని. కృష్ణుడందులకు సమాధానంగా - <i><q>నీ ప్రశ్న సబబైనదే. నీకూ నాకూ చాలా జన్మలు గడిచేయి. అవన్నీ నాకు తెలుసు. నీకు తెలియదు. తెలియదు కాబట్టే నీవు జనన మరణ రూప సంసృతి బంధంలో చిక్కి కొట్టుమిట్టాడుతూ యున్నావు. నాకవి తెలియును కాబట్టి నేను వానికతీతంగా యుంటాను. ధర్మానికి గ్లాని ఏర్పడినప్పుడు నా సంకల్పంతో నేను నా మాయాశక్తితో పాటుగా దుష్టశిక్షణ శిష్టసంరక్షణలద్వారా ధర్మసంస్థాపనకోసం అవతరిస్తూ యుంటాను. త్రిగుణాత్మకమైన జగత్తును సృష్టించి గుణకర్మవిభాగానుగుణంగా చాతుర్వర్ణ్యాన్ని సృష్టించి సృష్టిని నడిపిస్తూకూడా కర్తృత్వాభిమానం లేకుండా యుంటాను. కావునకర్మలెవ్వియూ నన్ను బంధింపవు. కర్మయోగమంటే యిదే! దీనిని లెస్సగానవగాహన చేసికోవడమే జ్ఞానమనబడుతుంది.</i></q>
			</p>
			<p>
				కర్మలో ఆకర్మను, ఆకర్మలో కర్మను చూడగలగటమే జ్ఞానమంటే. కాగా, కర్మా, జ్ఞానంఒకదానిలోనొకటినిమిడియున్నాయని సారాంశం.అంటే, కర్మచేస్తూనే దానిలో ఆత్మస్వరూపాన్ని, జ్ఞానంలో యుంటూనే దానిలో కర్మనూ చూడాలన్నమాట. కర్మనాచారిస్తున్నంతసేపూ ఆత్మస్వరూపదృష్టినేమరవకుండా ఆచరిస్తున్నాడు కాబట్టి, కర్మలో అకర్మయే అది. అలానే, ఆత్మచైతన్యమనే తెరమీదనే కర్మాచరణమనే నాటకమంతా జరుగుతున్నదని భావించడం, లేదా ఆవిధంగా దర్శించడమే అకర్మలో కర్మను చూడటం. ఈ రెండు దర్శనాలలోనూ కర్మ, ఆత్మజ్ఞానప్రభావాన్ని దాటిపోలేదు. సరికదా! దాని బలానికి లోబడే నిర్వీర్యమై తన తనతన్నాన్ని కోల్పోతుంది. చేసే పనిలో కామసంకల్పంకూడా లేదు కాబట్టి, జ్ఞానాగ్నిలో ఆకర్మలన్నీ యెండుకట్ట్టెల్లా భస్మీపటలమైపోతాయంటాడు పరమాత్మ. 
				<div class='post'>
					<p>యస్యసర్వే సామారంభాః కామసంకల్పవర్జితాః <br>
					జ్ఞానాగ్ని దగ్ధకర్మాణం తమాహుః పండితం బుధః</p>
					<ul class='tags'><li><span>గీత(4/19)</span></li></ul>
				</div> - అనేదాతని ప్రవచనం.
			</p>
			<p>
				బ్రహ్మవేత్త దేన్నైనా ఫలదృష్టి లేకుండా చేసుకుంటూ పోతాడు కాబట్టి, ఆయన కర్మ చేస్తున్నా అది ఆకర్మయే అవుతుంది.
				<div class='post'>
					<p>యస్యసర్వే సామారంభాః కామసంకల్పవర్జితాః <br>
					జ్ఞానాగ్ని దగ్ధకర్మాణం తమాహుః పండితం బుధాః</p>
					<ul class='tags'><li><span>గీత(4/19)</span></li></ul>
				</div>
				- అనేదాతని ప్రవచనం.
			</p>
			<p>
				బ్రహ్మవేత్త దేన్నైనా ఫలదృష్టి లేకుండా చేసుకుంటూ పోతాడు కాబట్టి, ఆయన కర్మ చేస్తున్నా అది అకర్మయే అవుతుంది. <span class="sanskrit_quote">కర్మణ్యభి ప్రవృత్తోపి నైవ కించిత్ కరోతి సః&nbsp;</span><span class="inline_geeta_quote">గీత(4/20)</span>&nbsp;అన్నమాటకిదీ యర్థం. అంటే, ఆయనకర్మలను చేస్తున్నా చేయనట్లేనని భావం.
			</p>
			<p>
				జ్ఞాని కూడా జీవయాత్రా నిర్వహణ కోసం, అంటే, ఆకలిదప్పులను తీర్చుకోవడం కోసమని జీవవ్యాపారాలను చేస్తున్నాడు కదా, యివి సకామకర్మలు కావా? - అనే సందేహం కలగవచ్చు. దానిని వారించడం కోసమని - <span class="sanskrit_quote">శారీరం కేవలం కర్మ కుర్వన్నాప్నోతి కిల్బిషం&nbsp;</span><span class="inline_geeta_quote">గీత(4/21)</span>&nbsp;అని సమాధానం చెబుతుంది గీతాశాస్త్రం. ఇక్కడ కేవలమనే పదానికి శరీరస్థితిమాత్రఫలకమే నయి, అభిమాన వర్జితంగా చేయబడినకర్మ అని శంకరులు భాష్యంలో వివరిస్తారు.
			</p>
			<p>
				ప్రారబ్ధకర్మను బట్టియేది లభిస్తే దాన్ననుభవిస్తూ, కర్త్రుత్వభోక్త్రుత్వాభిమానం లేకుండా కర్మలను చేస్తే, అవి మనను బంధించవు.
				<div class='post'>
					<p>యాదృచ్చాలాభ సంతుష్టా ద్వంద్వా తీతో విమత్సరః<br>
					సమఃసిద్ధావసిద్ధౌచ కృత్వాపి న నిబధ్యతే</p>
					<ul class='tags'><li><span>గీత(4/22)</span></li></ul>
				</div>
				ఇలా కర్మఫల సాంగత్యము లేకుండా చేసే కర్మ యజ్ఞంగా పరిణమిస్తుంది. <span class="sanskrit_quote">యజ్ఞాయాచరతః కర్మ సమగ్రం ప్రవిలీయతే&nbsp;</span><span class="inline_geeta_quote">గీత(4/23)</span>&nbsp;అంటే, యిలా యజ్ఞరూపంగా ఆచరింపబడిన కర్మ సంపూర్ణంగా దాని ఫలితంతో పాటుగా, నీటిలో ఉప్పులా కరిగి పూర్తిగా లయిస్తుంది. యజ్ఞభావనతో చేసే కర్మ యజ్ఞమే అవుతుందంటాడు పరమాత్మ. ఈ జ్ఞానయజ్ఞస్వరూపాన్ని ఆయన - 
				<div class='post'>
					<p>బ్రహ్మార్పణం బ్రహ్మహవిః - బ్రహ్మగ్నౌ బ్రహ్మణాహుతం<br>
					బ్రహ్మైవతేన గంతవ్యం - బ్రహ్మకర్మ సమాధినా</p>
					<ul class='tags'><li><span>గీత(4/24)</span></li></ul>
				</div>
				అర్పించే హవిస్సు, హోమంచేసే అగ్ని, యజమానుడూ సర్వమూబ్రహ్మమేననే భావంతో చేసే యజ్ఞమిది.ఇది కాకుండా ద్రవ్యాలతో చేసే యజ్ఞములు చాల యున్నాయి. అవన్నీ బహిర్యాగాలు. ఇది అంతర్యాగం.ద్రవ్యయజ్ఞాలకంటే యీ ఆంతరమైన జ్ఞానయజ్ఞం చాలా విశిష్టమైనదంటూ 
				<div class='post'>
					<p>శ్రేయాన్ ద్రవ్యమయాద్యజ్ఞాత్ జ్ఞానయజ్ఞః పరంతప<br>
					సర్వం కర్మాఖిలం పార్థ! జ్ఞానే పరి సమాప్యతే</p>
					<ul class='tags'><li><span>గీత(4/33)</span></li></ul>
				</div>
				కితాబిస్తూనే పరమాత్మ ఇదేయన్నిటికీ లక్ష్యమని, కర్మజన్యాలైన యజ్ఞాలన్నీ చివరకు జ్ఞానయజ్ఞంలోనే పరిసమాప్తినందుతాయి.ఆత్మజ్ఞానరూపమైన ఈయజ్ఞమన్నిటికన్నా పవిత్రమైనది.<span class="sanskrit_quote">నహిజ్ఞానేన సదృశం పవిత్రమిహ విద్యతే&nbsp;</span><span class="inline_geeta_quote">గీత(4/38)</span>&nbsp;అని నిర్ణయం చేస్తాడు పరమాత్మ.
			</p>
			<p>
				ఈ జ్ఞానమనేది కేవలం శ్రద్ధైకసాధ్యమంటూ ప్రధానోపాయంశ్రద్ధ అని ఉపదేశిస్తాడు పరమాత్మ. శ్రద్ధావాన్ లభతే జ్ఞానమనేదాతని కంఠోక్తి. అది లభిస్తే చాలునట. అచిరకాలంలోనే పరనిర్వ్రుత్తి తద్వారా శాంతిలభిస్తుంది. - <span class="sanskrit_quote">జ్ఞానం లబ్ధ్వా పరాం శాంతిం అచిరేణాధి గచ్ఛతి&nbsp;</span><span class="inline_geeta_quote">గీత(4/39)</span>&nbsp;అని భరవసానిస్తాడు.
			</p>
			<p>
				కాకుంటే దీనికో ప్రతిబంధకం కూడా లేకపోలేదని హెచ్చరిస్తాడు నరుణ్ణి చివరలో. ఏమా ప్రతిబంధకం? అంటే, నీకు మొదట కలిగిందే అలాంటిదే. సంశయం. జ్ఞానంలో సంశయానికి యెంతమాత్రమూ స్థానముండకూడదు. కారణం, - <span class="sanskrit_quote">సంశయాత్మా వినశ్యతి&nbsp;</span><span class="inline_geeta_quote">గీత(4/40)</span>&nbsp; - ఉంటే గనుక నశించేడన్నమాటే! అందుకని అజ్ఞానజన్యమైన సంశయాంకురాన్ని జ్ఞానమనే ఖడ్గంతో ఆదిలోనే త్రుంచివేయాలంటాడు భగవానుడు.<br>ఇదే జగద్గురు మహోపదేశం -
				<div class='post'>
					<p>తస్మాదజ్ఞానసంభూతం హృత్స్థమ్ జ్ఞానాసినాత్మనః<br>
					ఛిత్వైనం సంశయం యోగమాతిష్ఠ ఉత్తిష్ఠ భారత</p>
					<ul class='tags'><li><span>గీత(4/42)</span></li></ul>
				</div>అంటే, నీయొక్క దహరకుహరంలో దాగియున్న సంశయమనే గర్భశత్రువును ఆత్మజ్ఞానమనే వాడికత్తితో నరికివేస్తే జ్ఞానయోగం సిద్ధిస్తుంది. దీనిని సాధించడంకోసం లేలెమ్మని ప్రతిబోధిస్తాడీ శ్లోకంలో.ఇలా ఈ అధ్యాయంలో జ్ఞానకర్మల పరస్పరానుబంధిత్వం బోధించబడినది. కాగా, నిష్కామకర్మ జ్ఞానయోగానికాలంబనం. జ్ఞానయుక్తమైన కర్మాచరణం అకర్మరూపంలో జ్ఞానమే అయిపోతుంది. ఇది జ్ఞానకర్మయోగాల రహస్యం. ఈ ప్రబోధంతో జ్ఞానయోగమనే యీ అధ్యాయం ముగుస్తుంది. దీనియవగాహనతో మనలోని యజ్ఞానం కూడా ముగుస్తుంది. దహరాకాశంలో జ్ఞానభాస్కరుడుదయిస్తాడు. అందరమూ అభ్యుదయాన్ని ఆశిద్దాం.
			</p>
		</div>
	</body>
</html>