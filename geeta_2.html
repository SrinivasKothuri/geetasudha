<html>
	<head>
		<link rel="stylesheet" type="text/css" href="geeta.css" title="Style" charset="UTF-8">
		<title>గీతాసుధ - సాంఖ్యయోగము</title>
	</head>
	<body>
		<div id="container" style="padding:20px;">
			<div class="chapter_heading post" style="color: #d2700f">
				<h3 style="font-size: 24">గీతాసుధ</h3><br><span style="font-size: 20">2-సాంఖ్యయోగము<br></span>
				(ఆచార్య కొల్లూరు అవతారశర్మ)
			</div>
			<p>అర్జునవిషాదయోగం తరువాత రెండవదీ, భగవద్గీతాహృదయస్థానమైనదీ, యీ 'సాంఖ్యయోగం'. ఇందులో మొత్తం 72 శ్లోకాలున్నాయి. వానిని ప్రధానముగా ఐదుభాగాలుగా యిలా వింగడించవచ్చు.</p>
			<table>
				<tr><td>(1-10)</td>
					<td>మొదటి పది శ్లోకాల్లో అర్జునుని మనోవ్యధ, తరువాత-</td>
				</tr>
				<tr><td>(11-30)</td>
					<td>ఇరవై శ్లోకాల్లో శ్రీకృష్ణుడతనికి బోధించిన ఆత్మానాత్మవివేకము, ఆ తరువాత-</td>
				</tr>
				<tr><td>(31-38)</td>
					<td>యెనిమిది శ్లోకాల్లో శ్రీకృష్ణుడతనికి బోధించిన స్వధర్మనిష్ఠ, పిమ్మట-</td>
				</tr>
				<tr><td>(39-53)</td>
					<td>పదునైదు శ్లోకాల్లో  శ్రీకృష్ణుడతనికి బోధించిన నిష్కామకర్మయోగము, అటుపై చివరిగా-</td>
				</tr>
				<tr><td>(54-72)</td>
					<td>పందొమ్మిది శ్లోకాల్లో  శ్రీకృష్ణుడతనికి బోధించిన స్థితప్రజ్ఞ లక్షణాలు - అని.</td>
				</tr>
			</table>
			<p>
				వ్యాసమహర్షి దీనికి సాంఖ్యయోగము అని పేరు పెట్టేరు. ఇందులో సాంఖ్య-యోగ అని రెండు శబ్దాలున్నాయి. ఈ రెండూ లోకంలో ప్రసిద్ధంగా వ్యవహరింపబడుతూయున్న సాంఖ్యం-యోగదర్శనాలకు సంబంధించినవిగా కనబడవు. సాంఖ్యము కాపిల-సాంఖ్యమనే పేరుతోపంచవింశతి తత్త్వాలను ప్రతిపాదిస్తూ, ఈశ్వరుని ప్రమేయంలేకుండా కేవలం ప్రకృతి-పురుషతత్త్వాలను మాత్రమే ప్రతిపాదిస్తుంది. దీనిలో ప్రకృతికే ప్రధానమని వ్యవహారం. ఈ ప్రధానమే జగత్కారణం. పురుషుడు జీవుడు చేతనుడు. జడమైన ప్రకృతి అతనినాకర్షిస్తుంది. వీరిరువురి యోగమే జగత్తు. అదే పురుషునికి బంధం. 'ప్రకృతి వేరు - పురుషుడు వేరు' - అని పూర్తిగా తెలుసుకుని తానూ వేరుగా ఉదాసీనుడుగానుండిపోవడమే మోక్షమంటే. ఇదీ సంగ్రహంగా నిరీశ్వరసాంఖ్యస్వరూపం.
			</p>
			<p>
				ఈ విధంగానే చిత్తవృత్తినిరోధమని నిర్వచింపబడిన పాతంజలయోగంకన్నా విలక్షణంగా గీతలోయోగశబ్దం - <span class="sanskrit_quote">'సమత్వం యోగ ఉచ్యతే'; 'యోగః కర్మసు కౌశలం'</span> - అని ఇలా విలక్షణంగా కనిపిస్తుంది. కాగా - యిక్కడ సాంఖ్యశబ్దానికి ఆత్మానాత్మవివేకము అని అర్థాన్ని గ్రహించాలి. దీనిననుభవంలోకి తెచ్చుకోవడమే యోగమంటే. అది యనుభవంలోకి వచ్చిననాడు సాంఖ్యం- యోగం యిలా వేర్వేరుగా కనిపించనే కనిపించవు. <br>
				ఈవిషయాన్ని పరమాత్మే ధృవీకరిస్తాడిలా.
				<div class='post'>
					<p>సాంఖ్య యోగో పృథగ్బాలా ప్రవదన్తి నపండితాః<br>
					ఏకమాప్యాస్థితః సమ్యగుభయోర్విందతే ఫలం</p>
					<ul class='tags'><li><span>గీత()</span></li></ul>
				</div>
				- అని. అంటే, సాంఖ్యయోగాలు వేరు అనేది వివేకవిహీనమైన బాలవాక్కేగాని పండిత ప్రవచనంకాదు. ఈ రెండింటిలో దేనిలో పూర్ణత్వాన్నిసాధించినా రెండూ సిద్ధిస్తాయని భావం. కాగా, రెండూనొకటేనని పిండితార్థం.
			</p>
			<p>
				<span class="sanskrit_quote">సమ్యక్ ఖ్యాయతే ఇతి సాంఖ్యం</span> - అనే వ్యుత్పత్తిననుసరించి, ఆచార్యులవారిక్కడ లెస్సగా ఆత్మతత్త్వాన్ని ప్రతిబోధించడమే సాంఖ్యమని శెలవిస్తారు. <span class="sanskrit_quote">శుద్ధాత్మ తత్త్వవిజ్ఞానం సాంఖ్యమిత్యభిదీయతే</span> - అనివేదాంత పరిభాష. ఇది సాంఖ్యయోగ నామకరణ విషయం. ఇక విషయంలోకి ప్రవేశిద్దాం.
			</p>
			<p>
				అర్జునుడు శోకసంవిగ్నమనస్కుడై శస్త్రాన్ని విడిచిపెట్టి రథంలో కూలబడిపోయాడనే సంజయవచనంతో విషాదయోగం పూర్తవుతుంది. దాన్ననుబంధింస్తూ ప్రారంభమౌతుంది సాంఖ్యయోగం. పూర్వమర్జునుడు యుద్ధంచెయ్యకపోవడానికి కారణాలుగా చెప్పిన ధర్మపన్నాలన్నిటినీ కృష్ణుడు కశ్మలము, అనార్యము, అస్వర్గము, అకీర్తికరములని కొట్టిపారేస్తాడు. పైగా - <span class="sanskrit_quote">క్లైబ్యం మాస్మ గమః</span> అంటే, నపుంసకత్వాన్ని (మరల) పొందవద్దంటూ దెప్పిపొడుస్తాడు. 'అసలు బృహన్నలగానున్నప్పుడే లేని అధైర్యం యిప్పుడెందుకొచ్చింది? దాన్ని విడిచిపెట్టు. లెమ్ము. యుద్ధమునకు సన్నద్ధుడవు కమ్ము - <span class="sanskrit_quote">క్షుద్రం హృదయదౌర్బల్యం త్యక్త్వోత్తిష్ఠ! పరంతప!</span>' అని యాజ్ఞాపిస్తాడు. ఆసమయంలో అర్జునుడు తనమనస్సులో ధర్మాధర్మాలమధ్య జరుగుచున్న సంఘర్షణను వివరించి తన కింకర్తవ్యతా విమూఢత్వాన్ని పోగొట్టమని - <span class="sanskrit_quote">శిష్యస్తేహం శాధి మామ్</span> - అని శరణాగతి చేసి శిష్యభావంతో తనకు శ్రేయస్సునుపదేశించవలసినదని ప్రాధేయపడతాడు.
			</p>
			<p>
				భగవానునికి కావలిసినదిదే. అందుకే ఆయన్నుద్ధరించడానికి పూనుకున్నాడు. ఉపదేశాన్నారంభించేడు. ఏమిటా ఉపదేశం? అదే సాంఖ్యం. అంటే, ఆత్మానాత్మవివేకమన్నమాట. విషాదం పోవాలంటే అది వినా మరో గతి లేదు. విషాదానికి మూలకారణం - స్వపరబేధాలతో నామరూపాలతో తనకుతానుగా తనదని చూస్తున్న ప్రపంచమే.ఈప్రపంచంతో సంబంధం పూర్తిగాపోయి అదసలు లెనేలేదు, ఉన్నదీ భావిస్తున్నదీ అంతా ఆత్మచైతన్యమే. అది తనదే. అది తానేననే విషయం అనుభవంలోకి రావాలి. అప్పుడే ప్రపంచవాసనా శూన్య బ్రహ్మానుభవం అంటే, - <span class="sanskrit_quote">'సర్వం ఖల్విదం బ్రహ్మ';'వాసుదేవస్సర్వమితి' </span> - అనే అనుభవం కలుగుతుంది. దీనినే నిదిధ్యాసమని నిర్వచిస్తూ భగవత్పాదులవారు - <span class="sanskrit_quote">సర్వైః కరనైర్వాసుదేవాదదాన్యన్నోపలభ్యతే. యయా యత్పశ్యతి, శృణోతి, స్పృశతి వా సర్వమేవ భగవాన్ వాసుదేవ ఇతి సంగ్రహావిష్ఠబుద్ధిః</span> - అని శెలవిస్తారు. ఇలాంటి బ్రహ్మవిదుడు బ్రహ్మమే తానౌతాడని శృతి - <span class="sanskrit_quote">బ్రహ్మవిత్ బ్రహ్మైవ భవతి</span> - అని. దీన్ననుభవానికొచ్చేలా అనుగ్రహించేదాబ్రహ్మమేనని శృతిబోధ - <span class="sanskrit_quote">నాయమాత్మా ప్రవచనేన లభ్యః| నమేధయా  న ప్రజయా న బహునా శృతేన | యమైవైష వృణుతే .. </span> - అని. ఇలా యీ నిధిధ్యాస భగవానునిచేతనే యనుగ్రహింపబడాలి. అందుకే అర్జునుని ప్రపత్తినే యర్హతగా భావించి యుపక్రమిస్తున్నాడు పరమాత్మ స్వయంగా. ఇదే ఆ యద్వితీయమైన ద్వితీయాధ్యాయం.
			</p>
			<p>
				ఆత్మాజ్ఞానాన్ని స్వయంగా భగవానుడే యనుగ్రహించాలని చెప్పుకున్నాం. ఆ భగవానుడు బోధచేసే ఆత్మజ్ఞానమేమిటని ప్రస్తుతాంశం. మనకర్థంకానిదీ, కొంతమేరకర్థమైనట్లనిపించినా, ఆవగింజంతైనా అనుభవానికి రానిదీ యది. కాబట్టి దాన్ని ఉపదేశించదానికి ఆయనే దిగిరావలసి వచ్చింది. ఆ విషయం కొద్దిగా విచారిద్దాం. అసలు మనకర్థం కానిదేమిటన్నది మొదటిప్రశ్న. అది- ఈకనిపిస్తున్న ప్రపంచం మిథ్య, అంటే తనదైన ఆస్తిత్వము లేదా ఉనికి ఎంతమాత్రమూ దానికి లేదు. కనిపించని ఆత్మచైతన్యమొక్కటే తనదైన ఉనికిని కలిగి యుంది - అనే మాట. దీనిని బ్రహ్మసూత్రాలు ప్రతిపాదించినా, ఉపనిషత్తులుద్బోధించినా మన దృష్టికదేమాత్రమూ గోచరించడం లేదు. పైగా యీ ప్రపంచమే పెనుభూతంలా అంతటా పరచుకొని కనిపిస్తున్నది. దాంతో కొద్దోగొప్పో మనమేర్పరచుకున్న బ్రహ్మభావం పేకమేడ మాదిరిగా పూర్తిగా కూలిపోతున్నది. అసలీ యాత్మచైతన్యమనేది యున్నదా? లేక యిది వేదాంతులు అల్లిన కట్టుకథా?అనే సందేహం సగటుమనిషికి కలగటం సహజం. భాగావానుడోక్కడే యీ ప్రశ్నలన్నిటికీ జవాబుదారీ వహించి సమాధానం చెప్పగలవాడు. అందుకే ఆయన నరుణ్ణి మిషగా చేసుకుని ఆచార్యత్వం వహిస్తున్నాడు మనబోంట్లకు.
			</p>
			<p>
				సగటు మనిషికి కలిగే సందేహాలకు పరిష్కారాన్ని ముందుగా ఒక్కశ్లోకపాదంలో సూటిగా చెబుతాడాయన - <span class="sanskrit_quote">"నాసతో విద్యతే భావః నాభావో  విద్యతే (ఆ) సతః"</span> అంటే ఉన్నదెప్పుడూ ఉండనేయుంటుంది లేనిదెప్పుడూ యుండలేదు. ఉన్నదానిని లేదనుకున్నంతమాత్రాన లేకుండాపోదు. అలానే లేనిదాన్ని ఉన్నదనుకుని భ్రమతో చూసినా అదిఉండబోదు. ఇది సాంఖ్యం. అంటే ఇదే ఆత్మానాత్మవివేకం. ఇది సిద్ధాంతం. అయితే ఈ తత్త్వాన్ని దర్శించడం అనుభవంలోనికితెచ్చుకోవడమెలాగ అనేదే సమస్య. దానికి పరిష్కారం లేదా సాధనామార్గం కూడా మళ్ళా అదే శ్లోకంలో సూచిస్తాడిలా - <span class="sanskrit_quote">"ఉభయోరపి దృష్టోంతః అనయోస్తత్త్వదర్శిభిః" </span> అని ఈ రెండిటి అంతూచూడాలాట.అప్పుడు అగుపించేది చివరకు అదే ఆత్మచైతన్యమే. అదే బ్రాహ్మీస్థితి. వాడే స్థితప్రజ్ఞుడు. వాడే ద్రష్ట. ఇదే విషయాన్ని అంచెలంచెలుగా బోధిస్తాడు కృష్ణుడు.
			</p>
			<p>
				ఉన్నది బ్రహ్మము లేదా పరమాత్మ చైతన్యమొక్కటే. అనాత్మ అయిన ఈ జగత్తు కనిపిస్తున్నా, లేదు అని ఊరికే చెబితే లాభంలేదు. రెంటినీ వేరుచేసి - "ఇదిగో ఇది ఆత్మస్వరూపం దీన్ని పట్టుకో! ఇది జగత్తు, ఇది మిధ్య, కాబట్టి విడిచిపెట్టు" అనిచెబితే తత్త్వం కొంత అనుభవంలోనికి వస్తుంది. దాన్నే ఈ అధ్యాయం ప్రారంభంలో బోధిస్తాడు పరమాత్మ.
			</p>
			<p>
				ముందుగా (11-30) శ్లోకాల్లో ప్రపంచానికి విలక్షణంగా పరమాత్మ లక్షణాలను వర్ణిస్తాడు. ప్రపంచం రెండువిధాలుగా గోచరిస్తుంది. పిండాండంగా బ్రహ్మాండంగా. పిండశరీరమంటే తాను. బ్రహ్మాండశరీరమంటే తనకంటే వేరుగా కనిపించే ప్రపంచం.ఈ రెండిటిలోనూ ఒకే చైతన్యం అనుసంధానిస్తూ ప్రకాశిస్తూ ఉంది. అదలా ప్రకాశిస్తున్నామనకుగోచరించట్లేదు. కనిపించనంతమాత్రాన అది లేదనడానికి వీల్లేదు. పత్తిలోనుంచి విత్తనాన్ని తీసినట్లు విడదీసి చూడాలి దాన్ని. విడదీయడమంటే దీని లక్షణాలను దాని లక్షణాలను విడి విడిగా బేరీజువేసి చూడడమన్నమాట. శరీరాలు రెండింటిలోనూ షడ్భావవికారాలు <span class="sanskrit_quote">జాయతే - అస్తి - విపరిణమతే - ఉపచీయతే - అపచీయతే - వినశ్యతి</span> అనేవి సమానంగా ఉన్నాయి. ఇవి క్షణక్షణం మారిపోతూ ఉంటాయన్నమాట. ఈ శరీరాలను శస్త్రంతో ఛేధించవచ్చు. అగ్నిలో కాల్చవచ్చు. వాయువుతో మండేదాన్ని ఆర్పవచ్చు. తడిసినదాన్ని ఎండింపవచ్చు. కాగా ఇవి వధ్యములు అంటే నశింపజేయగలిగినవి, మఱియూ స్వతఃగా నశించే స్వభావం కలవని తేలిపోయింది. ఇంకా ఇది ఉన్నచోట ఉన్నవిధంగా ఉండలేదు. ఉన్నట్లుండి ఎప్పుడో ఒకప్పుడు కనుమరుగైపోతాయి. ఇది వీటి స్వభావం. అంటే, పిండాండ బ్రహ్మాండ శరీరాలు రెండూ కూడా నశ్వరాలని తేలిపోయింది.
			</p>
			<p>
				మనలోనే ఉంటూ ఈ బాహిరమైన జగత్తును "ఇది - ఇదీ" అని చూపిస్తున్నచైతన్యము ఒకటుందని ఒప్పుకోక తప్పదు.ఎందుకంటే ఆ దర్శనం మనకనుభవంలోకి వస్తున్నది. అది శరీరంకన్నా భిన్నమైనది. దాన్నే ఆత్మ అన్నారు. అది -<span class="sanskrit_quote">అజోనిత్యః శాశ్వతోయంపురాణః</span> అనాద్యనంతము, అనగా జనన మరణములు లేని నిత్యసత్యమైనది.
				<div class='post'>
					<p>నైనం చింధంతి శస్త్రాణి - నైనందహతి పావకః<br>
					నచైనం క్లేదయత్యాపః న శోషయతి మారుతః<br><br>
					అచ్చ్యేద్యోయమదాహ్యోయమవికారోర్యముచ్యతే
					<ul class='tags'><li><span>గీత()</span></li></ul>
				</div>
				- ఇలా ఇది పైన చెప్పిన ఉభయశరీరాలకంటే కూడా విలక్షణమైనది. ఇది ఆకాశంలాగా అంతటా వ్యాపించి ఉన్నది. అయితే దీన్ని ఆకాశం అంటే పోదా! అని సంశయింపవచ్చు. ఆకాశంకంటే దీనిలో ఒక గొప్పలక్షణం ఉంది. అదే చేతనత్వం. ఆకాశం జడం - ఆత్మ చేతనం. ఆత్మ తన చైతన్యం తోనే కనిపించే జగత్తుయొక్క ఉనికిని "ఇది ఉంది ఇది లేదు" అని సాక్షిగా చాటుతోంది.
			</p>
			<p>
				"ఆత్మకు వికారముగాని, నాశాముగాని  లేదు. అది ఒక్కటే విభువై అంటే ఆకాశం లా సర్వత్ర వ్యాపించి ఉంది కాబట్టి దానికి మరో సాక్షి లేదు. అది అవినాశి మరియు అప్రమేయము, అంటే జ్ఞానానికి విషయం కాదు. <span class="sanskrit_quote">'యేన సర్వమిదం తతం'</span> అంటే నీలో, నాలో, ఈ భీష్మద్రోణదుర్యోధనాదుల్లో - ఈ పరిదృశ్యమానమైన జగత్తంతటిలోఅదే ఆత్మచైతన్యం పరచుకొని ఉంది. కావున 'చంపేది నీవు చచ్చేవాళ్ళు వాళ్ళు' అనేది కేవలం భ్రమ మాత్రమే." - ఈ బోధలో సాంఖ్యతత్త్వం; అంటే ఆత్మానాత్మవివేకం చాలావరకు అనుభవంలోకి వస్తుంది. ఇది యోగశాస్త్రమంటాడు మహర్షి. శాస్త్రంలో సారభూతమైన సిద్ధాంతాన్ని అన్వయవ్యతిరేకాలు రెండు కోణాల్లోనూ నిరూపిస్తారు. ఇది శాస్త్రమర్యాద. ఇంతవరకూ మనం అన్వయదృష్టితో ఆత్మానాత్మ విభాగాన్ని దర్శించేము. 
			</p>
			<p>
				ఈ విభాగదృష్టినే జాగ్రత్తగా పరిశీలిస్తే మనకు మరల ఆ రెండిటి యోగము లేక అవిభక్త స్థితి, యొక్క యధార్ధత అనుభవానికి వస్తుంది.
			</p>
			<p>
				అదెలా? అనిసంశయింపనక్కరలేదు. అనుభవంలోకి వస్తున్నప్పుడు సంశయానికి అవకాశముండదుకదా! ఆత్మచైతన్యాన్ని పిండశరీరాలనుండి వేరుగా గుర్తించేము. అది నిత్యము చిదాకారము అప్రమేయమైనజగత్తంతా పరుచుకొని ఉందని దర్శించేము. అలా దర్శించిన మరుక్షణమే మనకి అనాత్మయైన ప్రపంచం తద్రూపంలో కాకుండా చిదాకారంగానే భాసిస్తుంది. అంటే, బ్రహ్మాండ పిండాండాలకతీతంగా చిదాకారంగానిలిచియున్నమనకీ యనాత్మప్రపంచమంతా చిద్రూపంగానే కనిపిస్తుందన్నమాట. కాగా, తనకంటే వేరుగాయేదీలేదు - సర్వము తానేయైనవాడెవ్వడో యెక్కడోలేడు అంతా ఆత్మచైతన్యమే! అది నేనే! అనే భావన ఉదయిస్తుందని - <span class="sanskrit_quote">'ఉభయోరపి దృష్టోన్తస్త్యనయోస్తత్వదర్శినః'</span> - అనే మాట కర్థం యిదీ అని బోధపడుతుంది.
			</p>
			<p>
				సర్వముతానేఅయినస్థితిలో కర్మలు చేయుట ఎవరి కొరకు? వారి కర్తృత్త్వ భోర్తృత్త్వములెవరికి? అనెడి ప్రశ్నకే ఆస్కారము ఉండదు. <span class="sanskrit_quote">'వాసుదేవస్సర్వమితి - అహం బ్రహ్మాస్మి'</span> అనెడి స్థితిలో నిష్కామంగా కర్మలనాచరిస్తూ ఉండటం భగవదారాధానమే అవుతుంది. <span class="sanskrit_quote">'కర్మణ్యేవాధికారస్తే మాఫలేషు కదాచన'</span> కర్మచేయడం వరకు నావిధి, ఫలితం భగవదధీనం. ఇలా కర్మలు చేయడమే కర్మయోగం. ఇదే కర్మకౌశలమన్నమాట. <span class="sanskrit_quote">'యోగః కర్మసు కౌశలం'</span> ఇదే కాకుండా కర్మాచరణంలో బుద్ధియోగం మరొకటి యుంది.
			</p>
			<p>
				<span class="sanskrit_quote">'సిద్ధ్యసిద్ధ్యోః సమో భూత్వా లాభాలాభే జయాజయౌ'</span> యిలా <span class="sanskrit_quote">'సమత్వం యోగముత్యతే'</span> సమత్వబుద్ధితో కర్మలనాచరించడం కూడా కర్మయోగమవుతుంది. ఇటువంటి బుద్ధియోగాన్నాశ్రయించికర్మలు చేయాలి. <span class="sanskrit_quote">'బుద్ధౌ శరణ మన్విచ్చ'</span>. ఇలా బుద్ధియోగాన్నాశ్రయించిననాడు 'సమాధి' ఆచలబుద్ధి అదే నిశ్చయాత్మకమైన బుద్ధి కలుగుతుంది. దానికే స్థితప్రజ్ఞత్వం అనిపేరు. ఇదే పరిపక్వదశ. జ్ఞాననిష్ఠకు పరాకాష్ఠ.
			</p>
			<p>
				దుఃఖములలో కృంగిపోకుండా సుఖాలకోసం వెంపర్లాడకుండా తాబేలు తలచుకున్న మరుక్షణంలోనే తన అవయవాలను లోనికిగ్రహించుకొన్నట్లుగా యింద్రియాలను విషయ వాసనలనుండి మరలించి అంతర్ముఖుడై ఉండేవానికి స్థితప్రజ్ఞత్వం సిద్ధిస్తుంది. అంటే ఆత్మదర్శనమయ్యేవరకు యిలా విషయవాంఛలనదుపులో పెట్టుకోవడం నిరంతరాభ్యాసం చేయాలనమాట. <br>ఇలా అదుపులో పెట్టుకోవడం సాధ్యమైతే స్థితప్రజ్ఞత్వం సిద్ధించినట్లే - 
				<div class='post'>
					<p>తస్మాద్యస్య మహాబాహో నిగృహీతాని సర్వశః |<br> 
					ఇంద్రియాణీంద్రియార్థేభ్యః తస్య ప్రజ్ఞా ప్రతిష్టితా ||</p>
					<ul class='tags'><li><span>గీత()</span></li></ul>
				</div>
				రాత్రివేళ వెలుగు లేని కారణంగా చూడడం సాధ్యంకానట్లు తనబుద్ధినజ్ఞానమావహించడంచేత ఆత్మను చూడలేవు. కాని జ్ఞానీ యోగి అయిన వాడికి అందరికి రాత్రిలా ఉండిన బుద్ధికి కనిపించని ఆత్మ పగటివెలుగులో  స్పష్టంగా కనిపించినట్లు నిత్యంగోచరిస్తుంది. ఇదే జ్ఞానియైన యోగికి మిగతా ప్రాణులకి తేడా. మరో ఉదాహరణ చూడు సముద్రం నిండుగా ఉంటుంది. అలాగే యోగికూడా ఎప్పుడూ నిర్వికారంగా నిశ్చలంగా ప్రశాంతగంభీరవదనంతో  భాసిస్తూ ఉంటాడు.  ఇటువంటి ప్రశాంతగంభీర యవస్థితియే బ్రాహ్మీస్థితి. <span class="sanskrit_quote">'ఏషా బ్రాహ్మీస్థితిః పార్థా!' </span> క్రొత్తనీటికి సముద్రంపొంగి పోర్లనట్లు సాంసారికవిషయములకితడు చలించడు. అంతకాలం దాకా యిలాగే ఉండి బ్రహ్మీభూతుడౌతాడు. ఇదే మోక్షం. ఇదే జీవన్ముక్త్యావస్థ. అని సోదాహరణంగా ప్రభోధిస్తాడు పరమాత్మ ఆత్మసందర్శనయోగాన్ని.
			</p>
			<p>
				ఈ బ్రాహ్మీస్థితిలో యోగియైనవాడు అనాత్మనుగూడ ఆత్మస్వరూపంగానే దర్శిస్తాడు. అంటే అనాత్మ వేఱుగాలేదన్నమాట. <span class="sanskrit_quote">'ద్వితీయాద్వైభవం భవతి'</span> తనకన్నావేఱుగా వేరొకటి ఉంటేనే మానవుడికి వాంఛ వ్యధ భయం కలుగుతాయి. అది లేకుంటే విషాదమేలేదు.
				<div class='post'>
					<p>యంహిన వ్యధయన్త్యేతే పురుషం పురుషర్షభ |<br>
					మాత్రాస్పర్శాస్తుకౌంతేయ శీతోష్ణసుఖదుఃఖదాః || <br></p><ul class='tags'><li><span>గీత()</span></li></ul>
				</div><span class="sanskrit_quote">ఆగమా పాయినోనిత్యం ...</span>ఇలా ద్వంద్వాలన్నింటికీ సమంగా ఆత్మచైతన్య సాగరంలో పోటుపాటులుగా మాత్రం చూస్తూ నిర్వికారంగానిశ్చలంగా ఉంటాడు. అందుకే ఆయన్ని <span class="sanskrit_quote">'ధీరః'</span> అని సూచిస్తాడు పరమాత్మ.
			</p>
			<p>
				<span class="sanskrit_quote">'స్థిత్వాస్యామంతకాలేపి'</span> ఇలాంటివి పరిపాకావస్థలో జీవితకాలంలోనే కాకుండా మరణసమయంలో కూడాయదేదృష్టితో చూస్తాడీ శరీరాన్ని. మరణం దేహానికేగాని తనకి కాదు. తాను ఆకాశంలో చిద్రూపుడై సాక్షిచైతన్యముగా సర్వదాసర్వమును దర్శిస్తున్నట్లు భావిస్తాడు. ఆ స్థితిలో మరణం తనదెలా అవుతుంది? కాబట్టి మరణించేది శరీరమే. తానెప్పుడూ నిత్యుడే శాశ్వతుడే కూటస్థుడే ఆచలుడే. ఇంతకు పూర్వం తాను అనుభవంతో చూసేడు బాల్యంలో ఉన్నదేహం కౌమారంలో లేదు కౌమారంలో ఉన్నదేహం యౌవనంలో లేదు యౌవనంలో ఉన్న దేహం వార్ధక్యంలో లేదు. అలానే ఇప్పుడు ఉన్న మానవదేహం మరోజంతుక్రిమికీటకాది దేహంగా పరిణితిచెందవచ్చు. <br>దీన్నే పరమాత్మ -
				<div class='post'>
					<p>వాసాంసి జీర్ణాని యధా విహాయ నవాని గృహ్ణాని నరోపరాణి |<br>
					తధా శరీరాణి విహాయ జీర్ణాన్యన్యాని సంయాతి నవాని దేహీ ||
					<ul class='tags'><li><span>గీత()</span></li></ul>
				</div>
				అని వివరిస్తాడు. అయితే బట్టలు మార్చుకున్నంత తేలికగా అనుభవంలోకిరాదీవిషయం. వస్త్రం మన శరీరంనుంచి మారినా మనదైన శరీరం మనకి ఉంటోంది. అంచేత మనం ధైర్యంగా ఉండగలుగుతున్నాం. వస్త్రాలను యదేచ్చగా మారుస్తున్నాం. కాని ఆత్మదృష్టి అనుభవంలోకి వచ్చేదాకా ఈ ధైర్యం స్థైర్యం మనకి కలగదు. చిదాకాశంలా చిద్రూపంతో ఆత్మచైతన్యం సర్వత్రవ్యాపించి ఉంది. నేను నిత్యుణ్ణి అచలుణ్ణి అవ్యయుణ్ణి అనే తత్త్వదర్శనం కలిగితే అప్పుడు మనమీ శరీరాన్ని వస్త్రంలాగానే పరిగణిస్తాం. ఇది తొలగిపోతున్నా కలవపాటు చెందం.
			</p>
			<p>
				అందుకే ఈ అధ్యాయంలో అనాత్మనుండి ఆత్మను వెఱుగా చూపించి - నీవు నిత్యుడవు - <span class="sanskrit_quote">'ఏషా బ్రాహ్మీస్థితిః పార్థా !'</span> ఇది ఇలా ఉండాలని చెప్పి ఈస్థితిలో - <span class="sanskrit_quote">'ధీరస్తత్ర నముహ్యతి'</span> ధీరుడైనవాడు వ్యర్థవ్యామోహానికి లోబడడుసుమా! అని బోధించి - <span class="sanskrit_quote">'స్థిత్వాస్యామంతకాలేపి బ్రహ్మనిర్వాణమృచ్చతి'</span> మీదుమిక్కిలి రేపు అంతకాలమాసన్నమైనప్పుడు కూడా బ్రహ్మనిర్వాణాన్నే పొందుతాడని కొండంత భరోసా ఇస్తాడు పరమాత్మ.
			</p>
			<p>
				ఇలా గీతలో బోధించబడిన బ్రహ్మనిర్వాణం బౌద్ధుల నిర్వాణం లాంటిది కాదు. బౌద్ధుల నిర్వాణం శూన్యం లోకి. కాని గీతాచార్యుడుపదేశించిన నిర్వాణమద్వైతనిర్వాణం. అద్వైతుల నిర్వాణం చైతన్యం లోకి.  బౌద్ధుల నిర్వాణం అభావం. గీతా నిర్వాణం భావం. బ్రహ్మవేత్త ఎప్పుడూ అభావం లోకిపోడు. పోయేదల్లా వాడి శరీరమే. అతడు ఆత్మరూపంగా నిత్యుడు అవినాశి అచలుడు అని ఖచ్చితంగా చెబుతుంది గీత. ఇదే భగవానుడు మానవులకివ్వవలసిన భరోసా. ఇదే వాడి ధైర్యానికి స్థైర్యానికి మానవుడికి ఆఖరుపరీక్ష. ఇందులో నేగ్గాడో లేదో చెప్పవలసినవాడు భగవానుడే. ఇందులో ఉత్తీర్ణులైనవారెవరు? ఎలా ఉంటారు? అంటే, దానికి సమాధానంగా నిష్కామకర్మయోగి సర్వసంగపరిత్యాగి సమదర్శనుడు అయిన సన్యాసియేనని భగవద్హృదయాన్ని ఆవిష్కరిస్తారు భగవత్పాదులు. నిజానికి అర్జునుని విషాదము ఈ సాంఖ్య ప్రబోధంతోనే నివర్తింపబడింది. అతని సంశయాలన్నీ తొలగిపోయేయి.
				<div class='post'>
					<p>ద్వితీయే శోకసంతప్తమర్జునం బ్రహ్మవిద్యయా<br> ప్రతిబోధ్య హరిశ్చక్రే స్థితప్రజ్ఞస్య లక్షణం
					<ul class='tags'><li><span>గీత()</span></li></ul>
				</div> అని సంప్రదాయవిదులన్నట్లు గీతోపదిష్టమైన బ్రహ్మవిద్య సమగ్రంగా ఈ రెండవ అధ్యాయంలోనే బోధింపబడినదని చెప్పవచ్చు. మిగిలిన అధ్యాయాల్లో అర్జునుని అనుబంధ ప్రశ్నలు శ్రీకృష్ణుని ఉపదేశాంతరాలు గీతాసౌధానికి మెరుగులు దిద్ది అలంకరించడానికి అమర్చినట్లు కనిపిస్తాయి. 
			</p>
			<p>
				ఒక సమస్యకెన్నో పరిష్కారాలు లేదా ఒక సిద్దాంతానికి ఎన్నెన్నో ఉపపత్తులు చూపి బోధించినట్లే కర్మ- భక్తి యోగాలు ####### విశ్వరూపసందర్శనమున్నూ ఇలా భిన్నభిన్న మార్గాల్లో ఆత్మాచైతన్యాన్ని జ్ఞానంద్వారా దర్శించే బోధలను మిగిలిన అధ్యాయాల్లో వివరిస్తూ  - <span class="sanskrit_quote">'జ్ఞానదేవహికైవల్యం'</span> అనే సంప్రదాయానికి అనుగుణంగా - <span class="sanskrit_quote">'సర్వంకర్మాఖిలం పార్థ! జ్ఞానేనపరిసమాప్యతే!'</span> అని ఉధ్బోధిస్తాడు. కాగా, గీతాసారభూతము, బ్రహ్మవిద్యా దర్పణము అయినది యీ సాంఖ్యయోగమని పిండితార్థము.
			</p>
		</div>
	</body>
</html>