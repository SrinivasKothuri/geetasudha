<html>
	<head>
		<link rel="stylesheet" type="text/css" href="geeta.css" title="Style" charset="UTF-8">
		<title>గీతాసుధ - కర్మయోగము</title>
	</head>
	<body>
		<div id="container" style="padding:20px;">
			<div class="chapter_heading post" style="color: #d2700f">
				<h3 style="font-size: 24">గీతాసుధ</h3><br><span style="font-size: 20">3-కర్మయోగము<br></span>
				(ఆచార్య కొల్లూరు అవతారశర్మ)
			</div>
			<p>గీతాసౌధాన్నధిరోహిస్తూ మనం రెండుమెట్లెక్కేం. మనమిప్పుడెక్కబోతున్న మూడవమెట్టు 'కర్మయోగం'. ఇందులో 43 శ్లోకాలున్నాయి. వాటిని మనం ఐదు ప్రకరణాలుగా ఇలా విభజించుకోవచ్చు:</p>
			<table>
				<tr><td>1-8 (8శ్లోకాలు)</td><td>-కర్మప్రాశస్త్యము</td><td>-మొదటి ప్రకరణం</td>
				<tr><td>9-16 (8శ్లోకాలు)</td><td>-యజ్ఞస్వరూపము</td><td>-రెండవ ప్రకరణం</td>
				<tr><td>17-26 (10శ్లోకాలు)</td><td>-లోకసంగ్రహము</td><td>-మూడవ ప్రకరణం</td>
				<tr><td>27-35 (9శ్లోకాలు)</td><td>-కర్మాచరణము</td><td>-నాల్గవ ప్రకరణం</td>
				<tr><td>36-43 (8శ్లోకాలు)</td><td>-కామనిరాకరణము</td><td>-ఐదవ ప్రకరణం</td>
			</table>
			<br>మొత్తం - 43 శ్లోకాలు (ఐదు ప్రకరణాలు)
			<p>
				రెండవ అధ్యాయంలో పరమాత్మ కర్మ-జ్ఞాననిష్ఠలు రెండున్నూ నిశ్శ్రేయససిధ్ధికి, అంటే, మోక్షసిధ్ధికి కారణాలేననిచెబుతూ వానికి కొంత కార్యకారణభావాన్ని సూచిస్తాడు. జ్ఞాననిష్ఠ ఆత్మావలోకానికి ప్రత్యక్షమైన ప్రధాన కారణం. దానికి మార్గం కర్మనిష్ఠ. ఇంద్రియాలకు, మనస్సుకూ సంబంధించిన శబ్దాదివ్యాపారాలన్నింటినీ విడిచిపెట్టినప్పుడే ఆత్మజ్ఞానం కలుగుతుంది. ఆ విధంగా జ్ఞాననిష్ఠ సిద్ధించినవాడు స్థితప్రజ్ఞుడు. <span class="sanskrit_quote">'తస్య కార్యం న విద్యతే'</span> - అతనికి ప్రత్యేకంగా చేయవలసిన పనేమీ ఉండదు. లోకసంగ్రహంకోసమాయన చెయ్యాలనుకుంటే కర్మలను చేస్తాడు లేకుంటే లేదు, అని సారాంశం తెలుస్తాడు పరమాత్మ.
			</p>
			<p>
				ఈ ప్రసంగం వల్ల అర్జునునకు జ్ఞాననిష్ఠ గొప్పదిగా తోచింది. వెంటనే కృష్ణునితో  - 'అదే గోప్పదనుకుంటే - <span class="sanskrit_quote">తత్కిం కర్మణి ఘోరే మాం నియోజయసి కేశవ? </span> - యేమయ్యా కేశవా! నన్నెందుకిలా ఘోరమైన యుద్ధకర్మలో వినియోగిస్తున్నావు? నీవేవేవో కలగాపులగపు  మాటలతో నా బుద్ధిని భ్రమింపజేస్తున్నట్లున్నది.  <span class="sanskrit_quote">వ్యామిశ్రేణైవ వాక్యేన బుద్ధిం మోహయసీవ మే</span>. ఇలాగ కాకుండాయీరెండింటిలో నాకేది శ్రేయస్కరమైనదో నీవే నిశ్చయించి విశదంగా తెలుపవలసినది.' అంటాడర్జునుడు. నరుని స్వభావమేయిది! తాను భ్రమిస్తూ భగవంతుడు భ్రమింపజేస్తున్నాడని యనుకుంటాడు. తనయొక్క దౌర్బల్యాలను భగవంతునియందారోపిస్తాడు.  భాగావానుడాతనిని సరిదిద్దుతూ - 'పొరపాటు నా ఉపదేశంలో లేదు, అది నీయవగాహనలో నున్నది. నేను రెండు నిష్ఠలను చెప్పినమాట వాస్తవమే. వాటిని వ్యక్తుల అర్హతలననుసరించి నిర్దేశించేను. లోకంలో యుక్తాయుక్తవిచక్షణాజ్ఞానంతో వెంటనే ఆత్మానాత్మవివేకం పొందగల బుద్ధిమంతులున్నారు. అలాగే ఉత్సాహంతో యోగ్యమైన పనులను చేసే కార్యశూరులూయున్నారు. మొదటి తరగతివారికి జ్ఞాననిష్ఠను; రెండవతరగతివారికి కర్మనిష్ఠను నేనుపదేశించేను. ఈ రెండవతరగతి వాళ్ళు కర్మనిష్ఠద్వారా జ్ఞానం, తద్ద్వారా మోక్షానికి అర్హతను సంపాదించగలుగుతారు. ఇద్దరిదీ గమ్యమొక్కటే సుమా! నైష్ఠికులలో జ్ఞాననిష్ఠతో గృహస్థాద్యాశ్రమకర్మలను విడచినవారికి సనకసనందాదులనుదాహరించవచ్చు. వారివారి యాశ్రమధర్మాలను నిర్వర్తిస్తూనే, నిరీహులై లోకసంగ్రహంకోసమని కర్మలనాచరిస్తూ జ్ఞాననిష్ఠులై జీవించేవారు జనకయాజ్ఞవల్క్యాదులు.
			</p>
			<p>
				వ్యవహారదృష్టితో చూస్తే, నైష్కర్మ్యమనేది అర్థంలేని మాట.  - <span class="sanskrit_quote">'న హి కశ్చిత్ క్షణమపి జాతు తిష్ఠస్యకర్మకృత్'</span> - అంటే, యే మానవుడూ ఒక్క క్షణమైనా యేపనినీ చేయకుండా కూర్చోలేడు. ఒకవేళ వాడలాకూర్చుందామనుకున్నా ప్రకృతిగుణాలు వాణ్ణలాకూర్చోనీయవు. <span class="sanskrit_quote">'కార్యతే హ్యవశః కర్మ సర్వః ప్రకృతిజైర్గుణైః'</span>. ఇలా, జన్మాంతరసంస్కారాలకనుగుణంగా ప్రాకృతికములైన సత్త్వరజస్తమోగుణాలు వాణ్ని లోబర్చుకొనగా, వాడు వానికి వివశుడై కర్మలను చేస్తూఉంటాడు. ఒకవేళ కర్మేంద్రియాలన్నిటినీ కట్టి పడవేసి - <span class="sanskrit_quote">కర్మేంద్రియాణి సంయమ్య</span>; నేను కర్మలనుచేయ్యటంలేదని యెవడైనాప్రకటించుకుంటే, అది కేవలం డాంబికమే అవుతుంది. లోకం వాణ్ని డాంబికుడని నిరసిస్తుందిట - <span class="sanskrit_quote">'మిథ్యాచారస్య ఉచ్యతే'</span> - బాహిరంగా వాడలా ఊరికే కూర్చున్నట్లు కనిపించినా అలాకనిపించడానికని వాడు మనసులో చచ్చేటంత పనిని చేస్తూఉంటాడు. వాడు మనస్సులో ఆలోచించేదంతా ఈ మాయాప్రపంచాన్ని గురించే. ####################### అని ఆంగ్లంలో ఓ సామెతకూడా ఉంది. ఇలా మనసులో వాడాలోచించేదంతా ప్రపంచమేయైనప్పుడిక ఊరక కూర్చోడం నైష్కర్మ్యమెలాగవుతుంది? ఆ మనస్సుకూడా దానిపాటికది యూరకకూర్చోగలిగితే అప్పుడే నైష్కర్మ్యమనేది సిద్ధించినట్లు. అది సాధారణమానవుడెవడికీ సాధ్యం కాని విషయం. అయితే బ్రహ్మజ్ఞాననిష్ఠలో నండటమసలు సాధ్యమౌతుందా? అనే సంశయం సగటు మనిషికి కలగడం సహజం. దానికి సమాధానంగా యీ కర్మయోగముపదేశింపబడింది.
			</p>
			<p>
				జ్ఞానకర్మనిష్ఠలు రెండిటిలో తనకేది శ్రేయోదాయకమో చెప్పమన్న పార్థుని ప్రార్థనకు సమాధానంగా భాగావానుడీ కర్మయోగరహస్యాన్నిలా ఉపదేశిస్తాడు. భాగావానుడర్జునునకు కర్మలను చెయ్యమనే చెబుతాడు. <span class="sanskrit_quote">'నియతం కురు కర్మత్వం'</span> - అనేదాయనగారి సందేశం. పైగా  - <span class="sanskrit_quote">'కర్మజ్యాయోహ్యకర్మణః'</span> - అంటే, కర్మలు మానేసి కూర్చునేకంటే ప్రకృతిగుణాలకనుగుణంగా కర్మలను చేస్తూ యుండడమే సులభం, అదే శ్రేయస్కరంకూడా. కర్మలను సుతారమూ వదిలివేస్తే జీవయాత్రే దుర్భరమౌతుంది సుమా! <span class="sanskrit_quote">'శరీరయాత్రాపి చ తే న ప్రసిద్ధ్యేదకర్మణః'</span> - అని హెచ్చరిస్తాడు. కాబట్టి ఈ జీవశారీరమున్నంతవరకు మన కర్మలను చెయ్యకతప్పదు. అయితే, మరి బ్రహ్మజ్ఞాననిష్ఠను సాధించడమెలాగని ప్రశ్న. దీనికీ దానికీ రాజీ కుదిర్చే మధ్యేమార్గమొకటున్నది. అదే యీ కర్మయోగం. ఏమిటీ కర్మయోగం? కర్మయోగమంటే కర్మలను చేయకపోవడం కాదు; చేసే ప్రతికర్మనూ యోగదృష్టితో చెయ్యాలన్నమాట. <span class="sanskrit_quote">'యోగస్థః కురు కర్మాణి' </span> అని భగవానుని ఉపదేశం. యోగస్థుడై కర్మలను చెయ్యాలని అర్థం. యోగంలోనుండటమనే మాటకర్థం యేమిటి? ఈ ప్రశ్నకి సమాధానంకూడా ఆయనే చెబుతాడిలా. - <span class="sanskrit_quote">'సమత్వం యోగఉచ్యతే'</span> - అని. చేసినపని ఫలించినా, ఫలించకున్నా సమదృష్టిని కలిగియుండటమే యోగమంటే! దీనికే 'యజ్ఞ' మని మరోపేరుపెట్టి మరీ బోధిస్తాడాయన. ఇక్కడ యజ్ఞమంటే లోకంలో ఆపేరుతోనాచరింపబడే జ్యోతిష్టోమాలు , దర్శపూర్ణమాసాలు కావు. అవి ద్రవ్యయజ్ఞాలు. ఇది జ్ఞానయజ్ఞం. ఈ దృష్టితో చేస్తే కర్మలు బంధించవుట. <span class="sanskrit_quote">'యజ్ఞార్థాత్కర్మణోన్యత్ర లోకోయం కర్మబన్ధనః'</span> - అంటే , యజ్ఞంగా కాకుండా చేసే కర్మలు బంధిస్తాయని భావం. అయితే యేమిటీ యజ్ఞదృష్టి? అనే ప్రశ్నకి సమాధానంగా భగవానుడు - <span class="sanskrit_quote">'తదర్థం కర్మ కౌంతేయా ముక్తసంగః సమాచార'</span> - అంటే, ఓయర్జునా ! ఆ దృష్టి నీకు కలగాలంటే, లేదా నీవు చేసే కర్మ యజ్ఞమవాలంటే; దానిని నీవు ముక్తసంగుడవై యనగా అనాసక్తితో చేయాలని బోధిస్తాడు. ఈవిధమైన చేతకే జ్ఞానయజ్ఞమని పేరు. కాగా, జ్ఞానయజ్ఞమనే మాటకర్థం అసంగకర్మాచరణమన్నమాట. అంటే, మనం మనసా వాచా కర్మణా చేసే పనులన్నీ సర్వవ్యాపియైన ఒక అఖండచైతన్యం (అదే భగవానుడు) చేయిస్తునాడు. వానిని చేసే ఉపకరణాలుగా నాకీ యింద్రియాలను బుద్ధినీ ప్రసాదించాడు. ఇవి ఫలిస్తే ఆయన ఆనందిస్తాడు. లేకుంటే, ఫలించేలా మరో ప్రయత్నమాయనే చూసుకుంటాడు. నేను కేవలం నిమిత్తమాత్రుణ్ణని  భావించాలి. బిడ్డ కడుపునిండా భుజిస్తే తల్లియానందిస్తుంది. రుగ్మతచే భుజించకుంటే యామె బాధపడుతుంది. తగు చికిత్స చేయిస్తుంది. మన స్థితికూడా యిదేననుకుంటే చాలు. మనచేనొకానొకచైతన్యం కర్మలను చేయిస్తున్నదని భావిస్తే, నేను చేస్తున్నాననే యహంకారం సమసిపోతుంది. ఫలితం - ఆనందం కాని దుఃఖంగాని నావి కావు అనుకుంటే, మమకారం మటుమాయమౌతుంది. కర్తృత్వభోక్తృత్వాలనే ఈరెండూ కాలసర్పానికున్న రెండు కోరలు. వీనిని అసంగమనే శస్త్రంతో పెరికివేస్తే; ఆ కాలసర్పం మనను కాటువేయలేదు. అదే అమృతత్వసిద్ధి లేదా మోక్షం. అది సిద్ధించిననాడు, మనమీదృష్టితో చేసే ప్రతీపనీ యజ్ఞమేయౌతుంది. ఇదే కర్మయోగరహస్యం.
			</p>
			<p>
				ఈ విధంగా చెయ్యకపోతే ఆ కర్మలు తమతమ సుఖదుఃఖానుభవాలను పెనవేస్తూ ఉచ్చులా బిగుసుకుంటాయి. అందుకే భగవానుడు - <span class="sanskrit_quote">'తస్మాదసక్తః  సతతం కార్యం కర్మ సమాచర'</span> - చేయదగిన కార్యాన్ని అనాసక్తితో చేయమని యాదేశిస్తాడు. పైగా, నివృత్తివల్ల కాకుండా ప్రవృత్తిమార్గంలోనే జనకాదులంతా సిద్ధినిపొందేరని ఉదాహరిస్తూనే; యిలోకం గొర్రెదాటులాంటిది 
				<div class='post'>
					<p>యద్యదాచరతి శ్రేష్ఠః తత్తదేవేతరో జనః |<br> స యత్ప్రమాణం కురుతే లోకస్తదనువర్తతే ||</p>
					<ul class='tags'><li><span>గీత(3/21)</span></li></ul>
				</div>
				- శిష్టాచారపరాయణుడైనవానిని లోకమనుసరిస్తూయుంటుంది. అంటే, వాడేపనిని చేస్తే దానినే యితరులనుసరిస్తూ ఉంటారు. కాబట్టి, జ్ఞానియైనవాడుకూడా లోకసంగ్రహంకోసమని కర్మలను అనాసక్తుడై చేస్తూనే ఉండాలని కర్తవ్యాన్ని బోధిస్తాడు పరమాత్మ. ఎవడిదాకానో ఎందుకు? తననే చూడమంటాడిలా - <span class="sanskrit_quote">'న మే పార్థాస్తి కర్తవ్యం త్రిషులోకేషు కించన'</span>
			</p>
			<p>
				<span class="sanskrit_quote">'నానవాప్తమవాప్తవ్యం వార్త ఏవ హి కర్మణి'</span> - అర్జునా ! నీకు తెలుసుకదా! సర్వేశ్వరుడనైన నాకీముల్లోకాల్లోనూ చేయదగిన పని ఏదీ ప్రత్యేకంగా ఏమీలేదు. అంటే, నేను పొందాలనుకుంటే పొందలేని వస్తువంటూ ఏదీ లేదు. కాగా, నాకు కోరికనేదే లేదు. ఇలాంటి నేనే కర్మలనాచరిస్తున్నాను. ఎందుకో విను-నేను కర్మలనాచరించడం మానివేస్తే అనుకరణస్వభావంగల ప్రజలు కర్మభ్రష్టులైపోతారు. ఈవిధంగా వాళ్ళు భ్రష్టులవడానిక్కారణం నేనౌతాను. కాబట్టి  - <span class="sanskrit_quote">'సక్తాః కర్మణ్యవిద్వాంసో యథా కుర్వన్తి భారత'</span> - మూఢులైనవారు ఆసక్తితో అహంకారమమకారాలతో కర్మలనెలాచేస్తారో; ఆవిధంగానే - <span class="sanskrit_quote">'కర్యాద్విద్వాన్ తథా (అ) సక్తః చికీర్షుర్లోకసంగ్రహం'</span> - లోకసంగ్రహార్థమై పండితులుకూడా  ఫలాపేక్ష లేకుండా అసంగుడై కర్మలనాచరించాలి యని యాదేశిస్తాడు పరమాత్మ. ఈ సందర్భంలో పండితులకాయన ఒక సూచననిలా చేస్తాడు.
				<div class='post'>
					<p>న బుద్ధిభేదం జనయేదజ్ఞానాం కర్మ సంగిణాం<br>
					జోషయేత్సర్వ కర్మాణి విద్వాన్ యుక్తః సమాచరన్</p>
					<ul class='tags'><li><span>గీత(3/26)</span></li></ul>
				</div>
				విద్వాంసుడైనవాడు ముందుగా తనకర్మాచరణముతో అనాసక్తినిబోధించాలే తప్ప, వారజ్ఞానంతో అంటే, అహంకారమమకారయుక్తమైన ఆసక్తితో చేసే కర్మలలో బుద్ధిభేదాన్ని కలిగించకూడదు. నీవు చెప్తున్న పని తప్పనిచెప్పేకంటే ముందుగా తను ఒప్పులనాచరిస్తూ, యితరులకాదర్శంగానిలిచి కర్మలనాచరించడమే లోకసంగ్రహమనేపదానికర్థం. ఈవిధంగా లోకసంగ్రహం చేసే కర్మయోగి - <span class="sanskrit_quote">'గుణా గుణేషు వర్తన్తే ఇతి మత్వా న సజ్జతే'</span> - కర్మలన్నీ కూడా ప్రాకృతికములైన సత్త్వరజస్తమోగుణాలకు లోబడి జరుగుతున్నాయేతప్ప వానికీ వానిసమిష్టి ప్రకృతికీ సాక్షిరూపంగానున్న నాకు సంబంధించినవి కావు. ఆగుణాలే ఆయాకర్మలలో ప్రవర్తిస్తున్నాయి కాని నేనుకాదని భావిస్తాడు. ఈ భావనే జ్ఞానానిష్ఠ. ఇదే కర్మయోగం. దీంతో కర్మలూ వానిఫలితాలూ రెండూ భగవంతునిమీద పడేసినట్లౌతుంది. ఈ నిశ్చయంతో కర్మ చేసినా అది అకర్మయే అవుతుంది. అంటే, అది బంధించదన్నమాట! జీవునికీ, కర్మలకూ, జ్ఞానానికీ, తద్వారా మోక్షానికీ సర్వాదిష్ఠానమైన పరమాత్మచైతన్యానికీ గల సంబంధాన్ని యీ సందర్భంలో పరమాత్మ యిలా వివరిస్తాడు. జీవులనీ అన్నంవల్ల, ఆయన్నం వర్షం అంటే పర్జన్యుని	వల్ల, ఆ వర్షం లేక పర్జన్యుడు యజ్ఞంవల్ల, ఆయజ్ఞం కర్మవల్ల, ఆ కర్మ మరల సజీవ శరీరంవల్ల, మరలనాశరీరం అన్నంవల్లా - యిలా ఒకాన్యోన్యకార్యాచరణచక్రంవల్ల సృష్టి నడుస్తూ ఉంటుంది. దీనినిలా నడిపేవాడు, లేదాదీనికనుగుణంగా కర్మలను యజ్ఞరూపంగా నిర్వర్తించేవాడు ఆత్మారాముడౌతాడు. తద్భిన్నంగా ప్రవర్తించేవాడు ఇంద్రియారాముడౌతాడు. దీనినే ఇంకా సూక్ష్మంగా - <span class="sanskrit_quote">'కర్మ బ్రహ్మోద్భవం విద్ధి'</span> - అంటే, యజ్ఞరూపమైన కర్మ వేదమునుండి, ఆవేదం ఆక్ష్రుడైన పరబ్రహ్మమునుండి, ఆయక్షరపరబ్రహ్మము సర్వగతమైనందున మరల యజ్ఞరూప కర్మమునందే  ప్రతిష్ఠితమై గోచరిస్తుంది. కాబట్టి క్షత్రియ ధర్మానుబంధియైన యుద్ధయజ్ఞమునాచరించడమే యర్జునుని ప్రస్తుతకర్తవ్యమని తెలుస్తాడు. మరి, - <span class="sanskrit_quote">'తస్య కార్యం న విద్యతే'</span> - అనేవచనమెవరికి వర్తిస్తుందంటే, ఎవడైతే కర్మజ్ఞాననిష్ఠలనవలంబించకుండా స్వయంగా ఆత్మను దర్శిస్తాడో, అలాగే అన్నపానాదుల ప్రమేయంలేకుండా, ఆత్మారాముడైయుంటాడో వాడు సమాధినిష్ఠుడు. వాడే ముక్తుడు. వానికి కలిగిన ఆసమాధి అసంప్రజ్ఞాత సమాధి. వాడాత్మారాముడు. అపరోక్షజ్ఞాని. ఆవిధమైన వానికి కర్మ చేసినందువలన మేలు గాని, చెయ్యకపోవడం వలన కీడు గాని కలుగదు. అటువంటి వాడికి చేయదగినదంటూ ఏమీ ఉండదని -  <span class="sanskrit_quote">'తస్య కార్యం నవిద్యతే'</span>- అనే మాటకర్థంగా గ్రహించాలి. కాగా, జ్ఞానికూడా ప్రాకృతిక గుణాలకు లోబడి కర్మలను చేస్తూనేయుంటాడు. <span class="sanskrit_quote">'నిగ్రహః కిం కరిష్యతి?'</span> - అంటాడు పరమాత్మ. ప్రాణిజాతం సర్వమూ ప్రకృతిననుసరించి ప్రవర్తించవలసినదే. అయితే, జ్ఞానియైనవాడు కర్తృత్వభోక్తృత్వాలు తనవి కావనుకుంటాడు. దానివల్ల రాగద్వేషాలకు దూరంగా లోకసంగ్రహంకోసమని స్వధర్మాన్నాచరిస్తూయుంటాడు (అసంగుడై). ఒక్కొక్కప్పుడు జ్ఞానియైనవాని వివేకానికూడా అత్యశనసముద్భూతమైన కామము(కోరిక), మహాపాపకారణమైన క్రోధము, నిప్పునుంచి పొగ వెలువడినట్లుగా, రజోగుణంనుండి వెలువడి, స్వచ్ఛమైన దర్పణాన్ని ధూళిపటలంలా; లేదా గర్భాన్ని మావిలాగ కప్పివేస్తాయి. మనోబుధీంద్రియాలను నిగ్రహించడం ద్వారానే జయించాలి. అనాసక్తకర్మయోగంతో, కర్తృత్వభోక్తృత్వాలాభగవానునివే, లేదా సర్వాదిష్ఠానమైన ఆత్మచైతన్యానివనే జ్ఞానంతో జయింపశాక్యముగానివిగానెన్నబడిన కామక్రోధాలను రెండిటినీ జయించాలి. ఈ సందర్భంలో పరమాత్మ - <span class="sanskrit_quote">'జహి శత్రుం మహాబాహో కామరూపం దురాసదమ్'</span> - అనిముందుగా దుర్ధర్షమైన కామాన్ని జయించాలి సుమా! యిదే కర్మనుయోగంగా మలచే సాధన అని ప్రబోధిస్తాడు భగవానుడు. బాగానేఉంది. మరి దుర్ధర్షమంటున్నవే ఆవిధమైన యీకామాన్ని జయించడమెలా? అనే సందేహం కలగడం సహజం. <br>అందుకని అక్కడికక్కడే ఉపాయాన్నిలా సూచిస్తాడు - 
				<div class='post'>
					<p>'బుద్ధేః పరం బుధ్యా సంస్తభ్యాత్మానమాత్మనా<br>
					జహిశత్రుం మహాబాహో కామరూపం దురాసదం</p>
					<ul class='tags'><li><span>గీత(3/46)</span></li></ul>
				</div>
				 - అని. ఆత్మజ్ఞానం కలగడానికి ప్రతిబంధకములు ఇంద్రియాలు. వానిని విషయాలనుండి మరలించినా వానికంటే పైనున్న మనస్సు మరలమహావేగంతో వాని దిశగా పరుగులు తీస్తూ ఉంటుంది. దానిని నిగ్రహించినా కూడా దానికావలనున్న బుద్ధి విపరీతప్రవృత్తితో పరిపరివిధాల పారిపోతూయుంటుంది. దాన్నదుపుచేస్తున్నకొలదీ రజోగుణసముద్భవమైన కామం మరలమరల యంకురిస్తూ జ్ఞానాన్ని కప్పివేస్తూయుంటుంది. కావున కామమన్నిటికన్న ప్రబలమైన శత్రువని గ్రహించాలి. దానిని కట్టగలిగే శక్తి ఆత్మజ్ఞానము మాత్రమే! ఆత్మజ్ఞానమంటే ఆత్మాదర్శనమని చెప్పుకున్నాం. కేవలం దర్శించినంత మాత్రాన లాభం లేదు. దానిని పట్టుకోవాలి. నిలకడగా నిగ్రహించాలి. ఎలా? దానిని దానితోనే నిగ్రహించాలిట - <span class="sanskrit_quote">'సంస్తభ్యాత్మానమాత్మనా'</span> - యిదీ భాగావానుడుపదేశించినయుపాయం. దీనిలో రెండుభాగాలున్నాయి - దానిని తెలుసుకోవడం, నిగ్రహించడమని. <span class="sanskrit_quote">'ఏవం బుధేః పరం బుద్ధ్వా'</span> - బుద్ధికన్నా ఒకమెట్టు పైయున్నదాత్మ. అంటే, దానికి దగ్గరగానున్నదని యర్థం.అందుచేత దాన్ని బుద్ధితోనే పట్టుకోవాలి మనం. ఆవిధంగా పట్టుకుని చేస్తే ఏపనైనా అది నిష్కామకర్మే యవుతుంది. ఆత్మనుపట్టుకుంటే కర్తృత్వభోక్తృత్వాలు దానివేకాని మనవి కావని బుద్ధికి తెలుస్తుంది. నిష్కామంగాచేస్తే అది కర్మ కాదు, కర్మయోగమౌతుంది. ఆ కర్మ యజ్ఞమౌతుంది. ఇలా యోగమూయజ్ఞమూనైన కర్మ జ్ఞానానికెంతమాత్రమూ ప్రతిబంధకముకాదు సరికదా ఆత్మజ్ఞానం స్థిరపడడానికది నిత్యం దోహదం చేస్తూపోతూ ఉంటుంది. ఇదే కర్మయోగరహస్యం! ఆత్మజ్ఞానం సూటిగా కలిగితేచాలు అదే స్థిరపడుతుంది. ఇదే - <span class="sanskrit_quote">'సంస్తభ్యాత్మానమాత్మనా'</span> - అనేమాటకర్థం. ఇలా కర్మజ్ఞానాదులొకదానికొకటి పరిపూరకాలైనందువల్లే సాంఖ్యయోగానికనుబంధంగా కర్మయోగరహస్యాన్ని యీ అధ్యాయంలో వివరించేడు గీతాచార్యుడు. ఇక్కడితో కర్మయోగబోధ పూర్తయిందనుకుంటే మనంపొరబడినట్లే. కర్మయోగరహస్యాలెన్నింటినో పరమాత్మ సందర్భానుగుణంగా యించుమించుగా అధ్యాయాలన్నింటిలోనూ అక్కడక్కడాయాసందర్భాలలో ప్రస్తావిస్తూనే యుంటాడు. ప్రాధాన్య వ్యపదేశంచేత నీయధ్యాయానికి కర్మయోగమనే  వ్యవహారమేర్పడింది.
			</p>
		</div>
	</body>
</html>